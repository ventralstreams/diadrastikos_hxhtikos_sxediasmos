# ΤΜΗΜΑ ΤΕΧΝΩΝ ΗΧΟΥ ΚΑΙ ΕΙΚΟΝΑΣ
# ΙΟΝΙΟ ΠΑΝΕΠΙΣΤΗΜΙΟ, ΠΡΟΓΡΑΜΜΑ ΜΕΤΑΠΤΥΧΙΑΚΩΝ ΣΠΟΥΔΩΝ, «ΟΠΤΙΚΟΑΚΟΥΣΤΙΚΕΣ ΤΕΧΝΕΣ ΣΤΗΝ ΨΗΦΙΑΚΗ ΕΠΟΧΗ»
# ΔΙΑΔΡΑΣΤΙΚΟΣ ΗΧΗΤΙΚΟΣ ΣΧΕΔΙΑΣΜΟΣ
---

## ΕΠΑΝΑΛΗΨΗ ΚΑΙ ΑΝΑΤΡΟΦΟΔΟΤΗΣΗ ΣΤΙΣ ΤΕΧΝΕΣ

## Εισαγωγή και Ορισμός
Σε αυτή την εργασία θα ασχοληθούμε με τον τρόπο μελέτης και εφαρμογής των εννοιών της επανάληψης και της ανατροφοδότησης εντός επιστημονικών και καλλιτεχνικών πεδίων, παρουσιάζοντας και σχολιάζοντας επιλογή άρθρων και έργων σχετικών με το θέμα. Θα δούμε πως η επανάληψη εφαρμόζεται στους τομείς του προγραμματισμού, της εικόνας και των εικαστικών, της αφήγησης και του ήχου.
Στον πεδίο της επανάληψης θα αναφερθούμε στην έννοια του βρόχου. ενός σχήματος δηλαδή, κυκλικα επαναλαμβανόμενου του οποίου η αρχή του συμπίπτει με το τέλος, όπως π.χ. μια θηλειά. Βρόχους σαν φαινόμενα και έννοιες συναντάμε παντού. Από αντικείμενα  των οποίων η φόρμα είναι κυκλική, μέχρι ηχητικά μοτίβο.
Το feedback loop ή βρόγχος ανατροφοδότησης είναι ένα είδος βρόχου με συγκεκριμένα χαρακτηριστικά. Συμβαίνει όταν μέσα σε ένα κλειστό σύστημα λαμβάνουμε το σήμα εξόδου σαν είσοδο. Ένα χαρακτηριστικό δείγμα ανατροφοδοτούμενου βρόχου συναντάμε στο ηχητικό feedback loop που συμβαίνει μεταξύ πηγής, ενισχυτή, μικροφώνου και ηχείων. Ο ήχος που λαμβάνει το μικρόφωνο από τα ηχεία παράγεται και ενισχύεται διαρκώς και η λούπα διακόπτεται μόνο με την καταστροφή του εξοπλισμού.
Τα δύο είδη ανατροφοδοτούμενου βρόχου που συναντάμε είναι η θετική και η αρνητική ανατροφοδότηση.
- Θετική ανατροφοδότηση (positive feedback) έχουμε όταν το σήμα μέσα στο σύστημα διαρκώς εξελίσσεται ή μεταβάλλεται προς μια κατεύθυνση. Ένα είδος θετικής ανατροφοδότησης συναντάμε στα echo chambers. Κλειστά δίκτυα ανθρώπων δηλαδή βασίσμένα σε κοινές ιδέες, μονωμένα από τον αντίλογο, μέσα στα οποία ιδέες και πεποιθήσεις ενισχύονται διαρκώς μέχρι την ακραία διαστρέβλωσή τους.
- Negative Feedback (αρνητική ανατροφοδότηση) έχουμε όταν το σύστημα οδηγείται σε ισορροπία ή παύση. Χαρακτηριστικά παραδείγματα αρνητικών βρόγχων ανατροφοδότησης συναντάμε στην φύση με τα συστήματα που ισορροπούν. Π.χ. το σύστημα ελέγχου θερμοκρασίας του σώματός μας. Η θερμοκρασία του σώματος ελέγχεται διαρκώς μέσα από τα όργανα, με δεδομένα να κινούνται διαρκώς προς τα κέντρα ελέγχου του εγκεφάλου, τα οποία ενεργοποιούς όπως απαιτείται τις απαραίτητες ενέργειες που θα φέρουν το σύστημα σε ισορροπία. (The Albert Team 2022)

Όπως είδαμε και στα παραπάνω παραδείγματα, δεν πρέπει να υποθέσουμε πως η θετική και αρνητική ανατροφοδότηση περιέχουν αντίστοιχο περιεχόμενο μιας και το πρόσημο δεν αφορά στο αποτέλεσμα της διαδικασίας.

## Ιστορικά στοιχεία
Ανατροφοδοτούμενα συστήματα υπήρχαν πάντα, αλλά ως έννοια άρχισε να ορίζεται στην οικονομική θεωρία του 18ου αιώνα στην Μεγάλη Βρετανία (Mayr, Otto 1989). Το πρώτο παράδειγμα ανατροφοδοτούμενης συσκευής συναντάμε στην Αίγυπτο και χρονολογείται περίπου στο 270 π.Χ.. Είναι μια βαλβίδα που διατηρούσε το νερό σε σταθερό επίπεδο (Moloney, Jules 2011). Το 1968, Ο James Clerk Maxwell γράφει το άρθρο "On Governors" που θεωρείται κλασσικό πάνω στην θεωρία του ανατροφοδοτούμενου ελέγχου (Maxwell, J. Clerk, 1867). Η θεωρία ελέγχου είναι κλάδος της μηχανικής και των μαθηματικών, ο οποίος ασχολείται με τον τρόπο συμπεριφοράς δυναμικών συστημάτων και με την θεμελίωση μοντέλων λειτουργίας τους (Bennett, Stuart. 1993). π.χ. στην μηχανική, οι ταχοστάτες στα αυτοκίνητα. Ένα σύστημα που ελέγχει διαρκώς την ταχύτητα και αποτρέπει την υπερβολική αύξηση ή μείωσή της.
Από την δεκαετία του 1940, η ανάπτυξη της κυβερνητικής επικεντρώθηκε γύρω από τη μελέτη των μηχανισμών αιτιωδών βρόχων (causal loops, δηλαδή ανατροφοδοτούμενων από κάποια ενέργεια βρόχων). Η Κυβερνητική ορίζεται ως η επιστήμη  που ασχολείται με τον έλεγχο και την επικοινωνία μεταξύ ζώου και μηχανής ή

>η μελέτη κυκλικών και αιτιωδών ανατροφοδοτούμενων μηχανισμών σε βιολογικά και κοινωνικά συστήματα. (Steer M. D. 1952)

## Προγραμματισμός
Όταν αναφερόμαστε στην συγγραφή προγραμμάτων μιλάμε για την δημιουργία πολύπλοκών δομών κώδικα που δημιουργούν ένα επιθυμητό αποτέλεσμα. Π.χ. το Photoshop είναι ένα πρόγραμμα γραμμένο με σκοπό την επεξεργασία φωτογραφίας. Ο σκοπός του προγραμματιστή είναι να διαχειριστεί αυτή την πολυπλοκότητα και να απλοποιήσει όσο το δυνατόν περισσότερο τον κώδικα χωρίς καμία έκπτωση στο αποτέλεσμα. Η δημιουργία των προγραμμάτων είναι μια ιδιαίτερα περίπλοκη διαδικασία. Ο τρόπος που χρησιμοποιείται για την οργάνωση και απλοποίηση της πολυπολοκότητας αυτής είναι η χρήση των βρόχων. Οι βρόχοι λοιπόν στον προγραμματισμό είναι μέθοδοι με τις οποίες ένα κομμάτι κώδικα που συνθέτει μια λειτουργία μπορεί να επαναλαμβάνεται αυτόματα όσες φορές απαιτείται. Πρόκειται για την μέθοδο που καθιστά δυνατή την απαραίτητη πολυπλοκότητα για την δημιουργία των εφαρμογών που κάνουν υλοποιήσιμο τον ψηφιακό πυρήνα του σημερινού κόσμου.

## Η σχέση του δημιουργού με το κοινό
Πως δημιουργείται ένας βρόχος ανατροφοδότησης εντός των καλλιτεχνικών δικτύων; Η σχέση μεταξύ καλλιτεχνών, θεωρητικων της τέχνης και κοινού είναι μια σχέση αλληλεπίδρασης. Ο καλλιτέχνης ως δημιουργός ορίζει την αφετρηρία του βρόχου. Το έργο του, κινούμενο μέσα στο καλλιτεχνικό δίκτυο επιδέχεται επεξεργασία σε κάθε στάδιο στην μορφή του feedback και των συζητήσεων που εκκινεί. Η ενέργεια αυτή επιστρέφει στον καλλιτέχνη και διαμορφώνει την θέση του στο δίκτυο. Σε ένα τέτοιο σύστημα η ανατροφοδότηση πρέπει να έχει θετικό πρόσημο. Ο δημιουργός είναι ερευνητής και βρίσκεται σε μια διαρκή κατάσταση πειραματισμού και εξέλιξης και όχι απλά ένας παραγωγός μοτίβων. Εδώ μπορούμε να αναφέρουμε ένα πρόσφατο παράδειγμα από την ποπ κουλτούρα. Αυτό του ροκ συγκροτήματος Radiohead. Οι Radiohead (Radiohead Public Library) έγιναν εξαιρετικά δημοφιλείς από το album τους "Ok computer" το οποίο, πέρα από την ποιότητά του, ήταν στημένο σε συμβατικές φόρμες. Η μεγάλη εμπορική επιτυχία, τους  οδήγησε σε μια ολική επανεκτίμηση της δουλειάς τους με αποτέλεσμα να κάνουν στροφή προς μια πιο πολυσυλλεκτική μουσική προσέγγιση και ένα εξαιρετικά ενδιαφέρον και διαρκώς εξελισσόμενο fusion ύφος.

## Βροχος και εικόνα
Στο πεδίο της εικόνας, βρόχος ανατροφοδότησης προκύπτει φυσικά, μέσα από την ιδιότητα της αντανάκλασης, αν βρεθούμε π.χ. ανάμεσα σε αντικρυστούς καθρέφτες ή όταν κοιτάμε μέσα σε ένα καλειδοσκόπιο. Στην ηλεκτρονική μπορούμε να προκαλέσουμε λούπα ανατροφοδότησης γυρίζοντας μια κάμερα προς την εικόνα που προβάλλει. Ο βρόχος ανατροφοδότησης στην εικόνα χρησιμοποιήθηκε σαν αισθητικό στοιχείο κατά κόρον στην ποπ και ψυχεδελική κουλτούρα κατα τις δεκαετίες του 70 και του 80.
Στον χώρο των μαθηματικών και συγκεκριμένα της γεωμετρίας, μια ενδιαφέρουσα σύλληψη άμεσα σχετιζόμενη με την εικόνα και τον ανατροφοδοτούμενο βρόχο είναι τα fractals που εισήχθησαν από τον Γαλλο-Αμερικάνο μαθηματικό Benoit Mandelbrot στο βιβλίο του “The Fractal Geometry Of Nature”. O Mandelbrot ισχυρίστηκε πως τα γεωμετρικά στερεά δεν συναντώνται στην φύση και πως γεωμετρικές κατασκευές υψηλής πολυπλοκότητας θα έπρεπε να είναι πιο συνηθισμένες. Ο σκοπός του ήταν να δημιουργήσει μια “φυσική γεωμετρία”. Μια γεωμετρία δηλαδή αντίστοιχης πολυπλοκότητας με τα μοντέλα που συναντάμε στην φύση. Πρόκειται λοιπόν περί γεωμετρικών κατασκευών οι οποίες ορίζονται από μαθηματικές φόρμουλες και μπορούν να είναι από γραμμές και δισδιάστατα σχήματα μέχρι νέφη σημείων και περίπλοκα στερεά. Χαρακτηριστικό των fractals είναι πως είναι αντικείμενα αυτό-όμοια. Μικρότερα μέρη τους δηλαδή μοιάζουν με μεγαλύτερα. Π.χ. ένα δέντρο είναι ένα fractal μιας και τα μικρότερα κλαδιά του μοιάζουν με τα  μεγαλύτερα. Σε αυτή την δομή μπορούμε να παρατηρήσουμε πως η επανάληψη του εαυτού σε ολοένα και μικρότερη κλίμακα αποτελεί ένα είδος ανατροφοδότησης. Ένα άλλο είδος fractal είναι τα Mandala τα οποία είναι συνθέσεις γεωμετρικών σχημάτων που συναντάμε σε πολλές πνευματικές παραδόσεις και χρησιμοποιούνται σαν αντικείμενα “πνευματικής καθοδήγησης” και διαλογισμού.
Κατά τον θεωρητικό Lev Manovich με την τεχνολογική εξέλιξη και την εισαγωγή των ηλεκτρονικών υπολογιστών στην καθημερινότητά μας δεν δημιουργήθηκε μόνο η σχέση χρήστη-υπολογιστή αλλά άλλαξε και ο τρόπος που αντιλαμβάνεται ο άνθρωπος τον κόσμο.

  >distinct models of the world ... by organizing computer data in particular ways. . . . (For example,) a hierarchical file system assumes that the world can be organized in a logical multilevel hierarchy. In contrast, a hypertext model of the World Wide Web arranges the world as a non-hierarchical system ruled by metonymy.

Με κάθε εισαγωγή νέων παραδειγμάτων ο άνθρωπος εμπλουτίζει την πολιτισμική του γλώσσα με νέους κώδικες ώστε να επαναπροσδιορίσει και να περιγράψει τις εμπειρίες του. Ο Romy Achituv, στην δημοσίευση “Algorithms as Structural Reflections on the Digital-Feedback” δίνει σαν παράδειγμα το video clip του rock συγκροτήματος R.E.M. για το κομμάτι τους “Imitations of life”. Πρόκειται για ένα βίντεο το οποίο παρουσιάζει μια πολυπληθή και αφηγηματικά πυκνή σκηνή ενός πάρτυ το οποίο βρίσκεται μέσα σε έναν χρονικό βρόχο καθώς η κάμερα μεγεθύνει και εστιάζει σε διάφορετικά σημεία διαρκώς, παρουσιάζοντας μικρές αχρονικές βινιέτες, προσομοιώνοντας τον τρόπο που η προσοχή μας μετακινείται διαρκώς από σημείο σε σημείο. Σε αντιπαράθεση με την τεχνική της προοπτικής απόδοσης του χώρου στις τέχνες, η δυνατότητα που δίνει το νέο μέσο προσφέρει έναν νέο τρόπο χωροχρονικής απεικόνισης της σκηνής. Το βίντεο σύμφωνα με τον Achituv μπορεί να παραλληλιστεί με την λογική μιας βάσης δεδομένων τυχαίας πρόσβασης ενώ με την σειρά του μπορεί να προσδώσει ένα νέο περιεχόμενο για μια σημειολογική ανάγνωση της βάσης. Είναι λοιπόν αυτή η διάδραση μεταξύ του φυσικού και του ψηφιακού που εξελίσσει τους ήδη υπάρχοντες κανόνες και δημιουργεί ένα νέο πολιτισμικό συντακτικό ενώ παράλληλα προκαλεί εξοικείωση με τους ψηφιακούς κώδικες.(Archituv 2013, 171-177)

Στα εικαστικά η πιο δημοφιλείς εφαρμογές της επανάληψης εμφανίζονται με διαφορετική μορφή στα κινήματα του μινιμαλισμού και της pop art. Στον εικαστικό μινιμαλισμό οι καλλιτέχνες, αποστασιοποιημένοι από το συναίσθημα χρησιμοποιούν τα υλικά τους για να ορίσουν και να περιγράψουν τον εικαστικό χώρο. Στο έργο "Accumulation of Stamps" της Yayoi Kusuma τα υλικά της, κολλημένες ετικέτες και μελάνι σε χαρτί, δημιουργούν ένα υπνωτικό μοτίβο. Μέσα από την αυστηρότητα των τυπωμένων αυτών ετικετών αναδύεται μια οργανικότητα, προκληθήσα από την χειρονομιακή ατέλεια με την οποία αυτές έχουν κολληθεί από την δημιουργό. Κατά την Kusama, τα έργα της τα εμπνέεται από παραισθήσεις που είχε σε μικρή ηλικία λόγω ψυχικής ασθένειας.
H Eva Hesse στο έργο της με τίτλο Repetition Ninteteen III τοποθετεί 19 ημιδιάφανα κυλινδρικά αντικείμενα σε τυχαία θέση αλλά με σχετικά σταθερή απόσταση μεταξύ τους. Όπως και στην περίπτωση της Kusama έτσι και εδώ δεν έχουμε μια αποστειρωμένη μηχανική επανάληψη αλλά ένα πιο οργανικό σύνολο. Τα αντικείμενα που τοποθετεί η Hesse στον χώρο, παρά την γενική ομοιότητά τους, είναι ελαφρώς ακανόνιστα και διαφορετικά μεταξύ τους. Αυτό δημιουργεί έναν θόρυβο μέσα στον ρυθμό της επανάληψης. Η καλλιτέχνις δεν έχει δώσει ακριβείς οδηγείες για το πως στήνονται τα αντικείμενα στον χώρο με αποτέλεσμα σε κάθε εγκατάσταση να προκύπτουν τυχαίες μικροαλλαγές.
Στον χώρο της Pop Art η επανάληψη αποτελεί βασικό εννοιολογικό στοιχείο. Μετά τον δεύτερο παγκόσμιο πόλεμο η Αμερική γνώρισε έντονη οικονομική ανάπτυξη. Μέσα σε αυτό το κλίμα ευφορίας, τα τέλη της δεκαετίας του '50 και τις αρχές του '60 μια πολιτισμική επανάσταση λάμβανε χώρα, με νέους καλλιτέχνες, στοχαστές και ακτιβιστές να ζητούν αλλαγή της επικρατούσας συντήρησης. Η Pop Art προέκυψε στην Αγγλία και την Αμερική μέσα από τον υπερκαταναλωτισμό της περιόδου. Οι νέοι καλλιτέχνες του κινήματος εμνεύστηκαν από το άμεσο περιβάλλον τους. Εισήγαγαν στοιχεία από την διαφήμηση, τον σχεδιασμό και την μαζική παραγωγή. Τα έργα της Pop Art χαρακτηρίζονται από τα έντονα βασικά χρώματα και την υποβίβαση της καλλιτεχνικής χειρονομίας, της πρωτοτυπίας και της πολυτιμότητας του έργου. Χρησιμοποίησαν την μεταξοτυπία για να δημιουργήσουν έργα με πολλαπλά αντίτυπα. Οι μεταξοτυπίες του Andy Warhol είναι το πιο γνωστό παράδειγμα έργων του είδους. Με αυτή την τεχνική, το 1962 ο Warhol έκανε μια σειρά πορτραίτων διασημοτήτων της εποχής, σχολιάζοντας έτσι την σύγχρονη κουλτούρα των αστέρων μέσα από τα μέσα μαζικής παραγωγής.(MoMA)
Στους χώρους των ηχητικών και εικαστικών εγκαταστάσεων, κινείται το έργο του Peter Kutin, 'Torso#1'. Πρόκειται για μια κατασκευή που περιστρέφει τέσσερα ηχεία. Αυτά μεταδίδουν ένα προηχογραφημένο ηχητικό, αποτελούμενο από μοτίβο ανατροφοδοτούμενων ήχων και ανθρώπινης φωνής. Ταυτόχρονα, στατικά μικρόφωνα μεταδίδουν τον ήχο της κίνησης της κατασκευής σε ηχεία που περιβάλλουν τον χώρο και το κοινό. Με την περιστροφή να αλλάζει συνεχώς ταχύτητα, οι πολυεπίπεδες ηχητικές λούπες συγχρονίζονται και να αποσυγχρονίζονται διαρκώς δημιουργόντας μια παράδοξη ακουστική εμπειρία (Kutin, Peter 2018 "Torso#1" sound recording). Στο οπτικό κομμάτι του έργου έχουμε την κυκλικότητα της κίνησης της κατασκευής σε συνδιασμό με την φωτιστική σύνθεση που τρεμοπαίζει μαζί με την περιστροφή. Στο έργο ο Kutin ερευνά την επηρροή των φυσικών δυνάμεων της κίνησης, της περιστοφής, της επιτάχυνσης και της επιβράδυνσης στην ακουστική εμπειρία. Η συνολική σύνθεση δημιουργεί έναν σχεδόν ιεροτελεστικό χώρο φέρνοντας τον θεατή μια κατάσταση διαλογισμού (Kutin, Peter 2018).


## Ο βρόχος στην αφήγηση

Θα γίνει αναφορά σε δύο χαρακτηριστικές περιπτώσεις στο κομμάτι της αφήγησης. Η πρώτη είναι το μικρό διήγημα του Ισαάκ Ασίμωφ "The Last Question". Πρόκειται για ένα διήγημα επιστημονικής φαντασίας το οποίο χρησιμοποιεί την λούπα σαν αφηγηματικό κλειδί για να ολοκληρώσει αλλά και να εκκινήσει την ιστορία. Καταγράφοντας ένα πιθανό μέλλον της ανθρωπότητας στο οποίο αυτή κατακτά το δεύτερο επίπεδο πολιτισμού, δαμάζοντας την ενέργεια του ήλιου και λύνοντας το ενεργειακό πρόβλημα. Αυτή η κατάκτηση οδηγεί σε ταχύτατη τεχνολογική εξέλιξη με αποτέλεσμα η ανθρωπότητα να κατακτήσει το σύμπαν και να οδηγηθεί στην ενοποίηση ανθρώπου και υπολογιστή σε μια υπερ-συνείδηση. Η ιστορία ολοκληρώνεται με το ον αυτό να επανεκκινεί το σύμπαν απαντώντας στην τελευταία αναπάντηση ερώτηση του ανθρωπίνου είδους. Αν μπορεί να αντιστραφεί η εντροπία. Ακολουθώντας το νήμα της επιστημονικής και τεχνολογικής εξέλιξης του ανθρώπου, ο συγγραφέας οδηγεί στην απάντηση της αιώνιας ερώτησης, αυτής της δημιουργίας, μέσω μιας ερώτησης δημιουργόντας μια αφηγηματική λούπα και ενώνοντας, παράδοξα, επιστήμη και θρησκευτικό μύθο στο σημείο εκκίνησης. (Asimov 1956)
Η δεύτερη ενδιαφέρουσα περίπτωση στον χώρο της αφήγησης είναι αυτή της ταινίας του Christofer Nolan "ΤΕΝΕΤ". Θα μπορούσαμε να ασχοληθούμε και με άλλα έργα του Nolan μιας και χρησιμοποιεί κυκλικές δομές και αφηγηματικά fractals σχεδόν σε κάθε δουλειά του. Σε καμία από αυτές όμως δεν παίζουν τόσο βασικό, σχεδόν πρωταγωνιστικό ρόλο όσο στο TENET. Ο ίδιος ο τίτλος της ταινίας είναι δανεισμένος από μια λέξη του Sator Square, μια πέτρινη επιγραφή με χαραγμένες παλίνδρομες λέξεις, λέξεις δηλαδή που διαβάζονται και από τις δύο κατευθύνσεις το ίδιο. Στο TENET λοιπόν η ραχοκοκκαλιά του σεναρίου είναι ένα χρονικό παράδοξο. Ο άνθρωπος έχει δημιουργήσει "πύλες" που επιτρέπουν να ταξιδέψει κανείς αντίστροφα στην ροή του χρόνου. Έτσι οι δύο πλευρές του αφηγηματικού βρόχου ταυτίζονται, με τους ήρωες να ταξιδεύουν προς δύο χρονικές κατευθύνσεις με την αρχή της ιστορίας να ταυτίζεται με το τέλος της. Το παράδοξο έγκειται στο ότι ο ήρωάς εκκινεί την περιπέτειά του μέσα από ενέργειες του ίδιου στο μέλλον. Δημιουργεί λοιπόν έναν αρνητικό βρόχο ανατροφοδότησης. Μέσα στον επικαλυπτικό βρόχο της βασικής ιστορίας συμβαίνουν μικρότεροι βρόχοι με κορύφωση μια αποστολή στην οποία δύο ομάδες ανδρών επιχειρούν ταυτόχρονα στο ίδιο χωρικό σημείο, κινούμενοι προς αντίθετες χρονικές κατευθύνσεις. Πρόκειται για μια εξαιρετικά δημιουργική υλοποίηση μιας κυκλικής φόρμας αφήγησης η οποία ορίζει τον κεντρικό άξονα της ταινίας. (Tenet 2020)

## Ηχητικός μινιμαλισμός και η περίπτωση του "Loop"
Ο μινιμάλισμός είναι ένα κίνημα το οποίο αναπτύχθηκε σε όλες τις μορφές των τεχνών. Πρόκειται περί μιας μορφής αφαίρεσης στο οποίο οι καλλιτέχνες προσπαθούν να είναι απόλυτα αποστασιοποιημένοι από κάθε είδος συναισθηματισμού, ενώ στόχος είναι η καθαρή αίσθηση. Εδώ θα επικεντρωθούμε στον ηχητικό μινιμαλισμό, στον οποίο συναντάμε την επανάληψη σαν σημαντικό δομικό στοιχείο. Με την εισαγωγή των πρώτων ηχητικών μινιμαλιστικών πειραματισμών, από τα τέλη της δεκαετίας του 50 εισήχθει μια νέα φόρμα η οποία απαιτούσε έναν νέο τρόπο ακρόασης ώστε να εκτιμηθεί σωστά, μιας και πρόκειται για μια αργά αναπτυσσόμενη δομή η οποία δίνει έμφαση στην λεπτομέρεια. Τα μινιμαλιστικά έργα αποτελούνται από διαρκή ρυθμικά μοτίβα και παλμούς. Το πρωταρχικό ηχητικό υλικό αποδομείται εννοιολογικά μέσω της επανάληψης μετατρέπεται σε αφηρημένο ηχητικό στοιχείο. Στο κομμάτι του Terry Riley "In C" (1964) παρουσιάζει μια ρυθμική φόρμα η οποία εμπλουτίζεται διαρκώς μέχρι το τέλος του, αποτελούμενο από μικρές ρυθμικές στίξεις και ήπιες αλλαγές στο μελοδικό μοτίβο. Ο Steve Reich στα It's Gonna Rain (1965) και Come Out (1966) χρησιμοποιεί μαγνητοταινία για να δημιουργήσει κομμάτια στα οποία μέσω της επανάληψης ο λόγος χάνει το περιεχόμενό του και μετατρέπεται σε ηχητικό κύμα. Ο Reich με μικρές αλλαγές στο σημείο κλεισίματος του βρόχου και επικαλύψεις οι οποίες συγχρονίζονται και αποσυγχρονίζονται διαρκώς δημιουργεί αργές μεταβολλές στον ρυθμό και το ύφος του ηχητικού μωσαικού που δημιουργεί. (Johnson 1994, 742-750)

Το 1966, στο πρώτο τεύχος του Apsen Magazine με εξώφυλλο σχεδιασμένο από τον Andy Warhol περιείχε ένα επτάιντσο βινύλιο με τους The Velvet Underground και τον Peter Walker. To single είχε ηχογραφηθεί το 1964 από τον John Cale, κατά τα πρώτα χρόνια των The Velvet Underground. Το single περιείχε το κομμάτι Loop. Ένα τραχύ πειραματικό έργο το οποίο εκείνη την εποχή θεωρήθηκε μια ανούσια μουσική πρόκληση. Στην αρχική του ηχογράφηση το loop έχει διάρκεια 15 λεπτών. Αποτελείται από θορυβώδεις κιθάρες οι οποίες παίζουν σε λούπα δημιουργώντας έναν βόμβο και άλλες οι οποίες εισέρχονται σε feedback loop. Το σύνολο δημιουργεί ένα θορυβώδες τοπίο το οποίο περιοδικά υποχωρεί για να δώσει θέση στον αρχικό βόμβο. Στην περίπτωση του Loop, ενδιαφέρον παρουσιάζει και η παραγωγή του βινυλίου. Σε αυτό, το τελευταίο αυλάκι, που γενικά είναι σιωπηλό και χρησιμοποιείται για να κλειδώνει την βελόνα μακριά από το κέντρο του πικάπ, είναι χαραγμένο με αποτέλεσμα οι τελευταίες μπαρες του κομματιού να επαναλαμβάνονται επ’ άπειρον. Στην δημοσίευση του Christophe Levaux για το Loop κάνει την σύγκριση με την ομάδα συνθετών της περιόδου που έκαναν τους πρώτους πειραματισμούς πάνω στον μινιμαλισμό. Συγκεκριμένα αναφέρεται στους Riley και Reich που είδαμε παραπάνω. Ο μινιμαλισμός θα εξελιχθεί σε κυρίαρχο πειραματικό κίνημα και θα φτάσει στο σημείο να επηρεάσει δημοφιλή μουσικά είδη όπως η ποπ και η ροκ. (ltpd) (Levaux 2016, 167-179)

## Ο βρόχος ανατροφοδότησης μέσω της σωματικότητας στις τέχνες του ήχου

Στην δημοσίευση “Physicality and Feedback: A Focus on the Body in the Performance of Electronic Music” ο Curtis Bahn αναφέρεται σε θέματα που προκύπτουν στο συστημα ανατροφοδότησης μέσω της σωματικότητας στην ηλεκτρονική μουσική performance. Ως αφετηρία η σωματικότητα στην οργανική μουσική προκύπτει ως το παράγωγο του βρόχου απτικής/ηχητικής ανατροφοδότησης μεταξύ μουσικού και οργάνου. Το όργανο μετατρέπει την ενέργεια του μουσικού σε ήχο ο οποίος με την σειρά του κινεί το σώμα. Στο παράδειγμα της μουσικής δωματίου είναι εδραιωμένη η αμεσότητα στην επικοινωνία μεταξύ των μελών του συνόλου και μεταξύ συνόλου και κοινού.  
Από την πλευρά του κοινού, η εμπειρία της ακρόασης καθεαυτή ορίζει μια δευτερεύουσα performance με την κίνηση ως παράγωγο της μουσικής, σαν ενσυναισθητική αντίδραση. Με έναν τρόπο ο ακροατής συμμετέχει στο performance με το σώμα του σαν παράγωγο της μουσικής. Η συμμετοχή αυτή αλλάζει ανάλογα με το επίπεδο εξοικείωσης του θεατή με το μουσικό περιεχόμενο και αυτός είναι ένας άλλος τρόπος με τον οποίο συνδέεται η μουσική παραγωγή με το σώμα. Κάτι που γίνεται εμφανές σε εκφράσεις όπως αυτή του air guitar. Το feedback loop μεταξύ μουσικού και κοινού λοιπόν αποτελεί ένα αμφίδρομο δημιουργικό σύστημα σημαντικό κοινωνικα και πολιτισμικά.  
Σύμφωνα με τους συγγραφείς της δημοσίευσης, στο παράδειγμα της ηλεκτρονικής μουσικής, ακόμα και στις πιο διαδραστικές συνθήκες, προκύπτει ζήτημα με το φράγμα επικοινωνίας που σχηματίζεται μεταξύ μουσικών και κοινού θολώνοντας την ταυτότητα της παραγωγής του ήχου μέσα από τα συστήματα ενίσχυσης του ηχητικού σήματος, διαδικασία που επιδρά αρνητικά στην αμεσότητα της μουσικής παράστασης και δίνει προτεραιότητα στην παρουσίαση έναντι της διαδικασίας. Σπάει δηλαδή ο βρόχος μεταξύ μουσικού και χειρονομίας, μουσικής και δέκτη/ακροατή. Η λύση που προτείνεται είναι η δημιουργία συνθετικών μουσικών οργάνων με χειρονομιακές διεπαφές. Κάτι που θα μπορούσε να επιτευχθεί με έναν συνδιασμό αισθητήρων και ηχείων.(Bahn, Hahn and Trueman 2001)

## ΕΠΙΛΟΓΟΣ

Στην εργασία αυτή είδαμε συνοπτικά τον ρόλο που έπαιξαν η επανάληψη και οι βρόχοι ανατροφοδότησης στις επιστήμες και τις τέχνες μέσα από συνοπτική παρουσίαση επιλογής χαρακτηριστικών παραδειγμάτων.  Οι βρόχοι ανατροφοδότησης αποτελούν αναγκαίες διεργασίες για την δημιουργία εύφορων περιβαλλόντων για εξέλιξη αλλά και θεματικά αποτελούν ένα σημαντικό κεφάλαιο στην φιλοσοφική, επιστημονική και καλλιτεχνική μελέτη και έρευνα. Είδαμε τον ρόλο που έπαιξε ο βρόχος ανατροφοδότησης στην εικόνα, τις εικαστικές τέχνες και τον ήχο, όπως και με ποιόν τρόπο αποτελεί σημαντικό κομμάτι στους πειραματισμούς των μινιμαλιστών καλλιτεχνών. Η γοητεία που ιστορικά η θεματική της επανάληψης ασκεί στην σκέψη των μελετητών και δημιουργών, μέσα από ένα διεπιστημονικό feedback loop έχει οδηγήσει στην γέννηση πληθώρας νέων ιδεών και καινοτομιών.

## ΑΝΑΦΟΡΕΣ

- Mayr, Otto. Authority, Liberty, Automatic Machinery in Early Modern Europe. Baltimore, USA: Johns Hopkins University Press, 1989.

- Moloney, Jules. Designing Kinetics for Architectural Facades: State Change. London, GB: Routledge, 2011.

- The Albert Team "Positive and Negative Feedback Loops in Biology", 2022. https://www.albert.io/blog/positive-negative-feedback-loops-biology/

- Maxwell, J. Clerk. “On Governors.” Proceedings of the Royal Society of London 16 (1867): 270–83. http://www.jstor.org/stable/112510.

- Bennett, Stuart. 1993. A History of Control Engineering 1930-1955. Stevenage, England: Institution of Engineering and Technology.

- Steer M. D. 1952. ‘Cybernetics: Circular Causal and Feedback Mechanisms in Biological and Social Systems. Transactions of the Seventh Conference, March 23-24, 1950, New York. Heinz von Foerster, Ed. New York: Josiah Macy, Jr. Foundation, 1951. 251 Pp. $3.50’. Science 115 (2978): 100–100. https://doi.org/10.1126/science.115.2978.100.a.


-  Ashby, W. Ross. 1957. An introduction to cybernetics. Chapman & Hall http://pcp.vub.ac.be/books/IntroCyb.pdf.

- Kutin, Peter. "Torso#1" sound recording. 2018. https://dinzuartefacts.bandcamp.com/album/torso

- Kutin, Peter. "Torso#1". 2018. https://kutinkindlinger.com/torso/

- Achituv, Romy. “Algorithms as Structural Metaphors: Reflections on the Digital-Cultural Feedback Loop.” Leonardo 46, no. 2 (2013): 171–142. http://www.jstor.org/stable/23468155.

- Johnson, Timothy A. “Minimalism: Aesthetic, Style, or Technique?” The Musical Quarterly 78, no. 4 (1994): 742–73. http://www.jstor.org/stable/742508.

- Asimov, Isaac (1956). The Last Question

- Levaux, Christophe. ‘Loop’. Rock Music Studies 3, no. 2 (3 May 2016): 167–179. https://doi.org/10.1080/19401159.2016.1155382.

- Bahn, Curtis. Hahn, Tomie.  Trueman, Dann. “Physicality and Feedback: A Focus on the Body in the Performance of Electronic Music.” Proceedings of the International, 2001.

- Mandelbrot, B. B.. The fractal geometry of nature. 3 New York: W. H. Freeman and Comp., 1983.

- Tenet 2020. https://www.warnerbros.com/movies/tenet

- MoMA "Serial Forms and Repetition". Accessed February 13, 2022. https://www.moma.org/learn/moma_learning/themes/minimalism/serial-forms-and-repetition/

- Radiohead "Public Library", https://www.radiohead.com

- ltpd, "The Velvet Underground - Loop", 2012 https://www.youtube.com/watch?v=7y8fyIVhqXI
